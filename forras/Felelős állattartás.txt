Felelős állattartás

A felelős állattartás azt jelenti, hogy az állattartó teljes mértékben gondoskodik kedvence testi, lelki és szociális szükségleteiről, beleértve a megfelelő táplálást, egészségügyi ellátást, biztonságos környezetet és a fajspecifikus igények kielégítését, valamint az ivartalanítással a felelőtlen szaporulat megelőzését. Ez magában foglalja a szigorú kötelezettségek megértését, a kutyák és macskák esetében az ivartalanítást, valamint a környezetre való odafigyelést is. 

Egy felelős gazda, mielőtt magához venne egy állatot, jól átgondolja döntését, utána olvas a választott faj ill. fajta szükségleteinek, hogy milyen környezetre/élettérre, mennyi mozgásra, milyen ellátásra, táplálásra stb. van szüksége… legyen az kutya, macska, hal, madár vagy bármilyen más állatfaj. CSAK azért venni, vagy befogadni egy állatot, mert, pl. divat, vagy mert megtetszett egy filmből, vagy csak mert akarunk egyet nem felelős gondolkodás. Komolyan át kell gondolni ezt a döntést, mert nem egy tárgyról, hanem egy érző lényről van szó, akiről majd hosszú éveken át, gondoskodnunk kell.

Ezekre az állatokra úgy kell gondolni, mint a családtagjainkra, barátainkra. Szeretetre, gondoskodásra és törődésre van szükségük.

A felelős állattartás fő elemei:
Szeretet és gondoskodás: A szeretet kifejezése nap mint nap, törődéssel és megértéssel. 
Megfelelő táplálás: Az állat igényeinek megfelelő, kiegyensúlyozott táplálék és friss ivóvíz biztosítása. 
Egészségügyi ellátás: Rendszeres állatorvosi ellenőrzések, oltások, parazitamentesítés, a fajtára jellemző betegségek megelőzése. 
Mozgás és szocializáció: A fajtára jellemző mozgásigény kielégítése, séták, játékok és a megfelelő nevelés, szocializáció biztosítása. 
Biztonságos környezet: Az állat számára egy biztonságos, kényelmes pihenőhely kialakítása. 
Családtervezés: Az ivartalanításon keresztül a nem kívánt szaporulat megelőzése, mivel minden megszületett kölyökért felelősség terheli a gazdát. 
Felelősségvállalás: Csak akkor vállaljunk állatot, ha pontosan tisztában vagyunk a vele járó kötelezettségekkel. 

